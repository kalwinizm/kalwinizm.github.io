<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="viewport" content="width=device-width, initial-scale=1.0">
  <meta name="generator" content="pandoc" />
  <meta name="date" content="2017-08-29" />
  <title>Mały Katechizm Westminsterski</title>
  <style type="text/css">code{white-space: pre;}</style>
  <link rel="stylesheet" href="style.css" type="text/css" />
</head>
<body>
<div id="header">
<h1 class="title">Mały Katechizm Westminsterski</h1>
</div>
<h2 id="pytanie-1-co-jest-nadrzędnym-celem-człowieka">Pytanie 1: Co jest nadrzędnym celem człowieka?</h2>
<p>Nadrzędnym celem człowieka jest chwalić Boga i radować się Nim na wieki. 1 Kor. 10:31, Ps. 73:25-26</p>
<h2 id="pytanie-2-jaką-regułę-dał-bóg-aby-pokierować-nas-w-chwaleniu-go-i-radowaniu-się-nim">Pytanie 2: Jaką regułę dał Bóg, aby pokierować nas w chwaleniu Go i radowaniu się Nim?</h2>
<p>Słowo Boże, które znajdujemy w Pismach Starego i Nowego Testamentu, to jedyna reguła kierująca nas w chwaleniu go i radowaniu się Nim. Ef. 2:20, 2 Tym. 3:16, 1 Jana 1:3</p>
<h2 id="pytanie-3-czego-głównie-naucza-słowo-boże">Pytanie 3: Czego głównie naucza Słowo Boże?</h2>
<p>Słowo Boże uczy głównie, w co człowiek powinien wierzyć odnośnie Boga, a także co Bóg od niego żąda. Jana 5:39, Kaz. 12:13</p>
<h2 id="pytanie-4-kim-jest-bóg">Pytanie 4: Kim jest Bóg?</h2>
<p>Bóg jest duchem – nieskończony, wieczny i niezmienny – w swej istocie, mądrości, mocy, świętości, sprawiedliwości, dobroci i prawdzie. Jana 4:24, Job 11:7, Ps. 90:2, Jak. 1:17, 2 Mj. 3:14, Ps. 147:5, Obj. 4:8, Obj. 15:4, 2 Mj. 34:6</p>
<h2 id="pytanie-5-czy-oprócz-tego-boga-istnieje-jakiś-inny">Pytanie 5: Czy oprócz tego Boga istnieje jakiś inny?</h2>
<p>Jest tylko jeden żywy i prawdziwy Bóg. 5 Mj. 6:4, Iz. 45:5, Jer. 10:10</p>
<h2 id="pytanie-6-ile-jest-osób-boskich">Pytanie 6: Ile jest Osób Boskich?</h2>
<p>Są trzy Osoby Boskie – Ojciec, Syn i Duch Święty – a te trzy to jeden Bóg, tej samej istoty, równe w mocy i chwale. Mt. 28:19, 1 Jana 5:7, 5 Mj. 6:4</p>
<h2 id="pytanie-7-co-to-są-wyroki-boże">Pytanie 7: Co to są wyroki Boże?</h2>
<p>Wyroki Boże to Jego odwieczny plan, zgodny z zamysłem Jego woli, w którym, dla swej chwały, postanowił uprzednio o rzeczach mających się wydarzyć. Ef. 1:11-12.</p>
<h2 id="pytanie-8-w-jaki-sposób-bóg-wykonuje-swoje-wyroki">Pytanie 8: W jaki sposób Bóg wykonuje swoje wyroki?</h2>
<p>Bóg wykonuje swoje wyroki w dziełach stworzenia i opatrzności. Obj. 4:11, Dan.4:35</p>
<h2 id="pytanie-9-czym-jest-dzieło-stworzenia">Pytanie 9: Czym jest dzieło stworzenia?</h2>
<p>Dzieło stworzenia to uczynienie przez Boga wszystkiego z niczego, słowem Jego mocy, w przeciągu sześciu dni, i uczynienie wszystkiego bardzo dobrym. 1 Mj. 1:1, Heb. 11:3, 1 Mj. 1:31</p>
<h2 id="pytanie-10-jak-bóg-stworzył-człowieka">Pytanie 10: Jak Bóg stworzył człowieka?</h2>
<p>Bóg stworzył człowieka, mężczyznę i kobietę, na swoje podobieństwo, w poznaniu, sprawiedliwości i świętości, i dał im władzę nad stworzeniem. 1 Mj. 1:27, Kol. 3:10, Ef. 4:24, 1 Mj. 1:28</p>
<h2 id="pytanie-11-czym-są-boże-dzieła-opatrzności">Pytanie 11: Czym są Boże dzieła opatrzności?</h2>
<p>Boże dzieła opatrzności to Jego najświętsze, najmądrzejsze i pełne mocy podtrzymywanie i zarządzanie swoimi stworzeniami oraz ich działaniami. Ps. 145:17, Iz. 28:29, Heb. 1:3, Ps. 103:19, Mt. 10:29</p>
<h2 id="pytanie-12-co-było-szczególnym-aktem-opatrzności-boga-względem-człowieka-w-stanie-w-jakim-go-stworzył">Pytanie 12: Co było szczególnym aktem opatrzności Boga względem człowieka w stanie, w jakim go stworzył?</h2>
<p>Kiedy Bóg stworzył człowieka, zawarł z nim przymierze życia, pod warunkiem doskonałego posłuszeństwa, zabraniając mu spożywania z drzewa poznania dobra i zła, pod groźbą śmierci. Gal. 3:12, 1 Mj. 2:16-17</p>
<h2 id="pytanie-13-czy-nasi-pierwsi-rodzice-wytrwali-w-stanie-w-jakim-zostali-stworzeni">Pytanie 13: Czy nasi pierwsi rodzice wytrwali w stanie, w jakim zostali stworzeni?</h2>
<p>Nasi pierwsi rodzice, pozostawieni swojej wolnej woli, upadli ze stanu, w jakim zostali stworzeni, grzesząc przeciwko Bogu. Kaz. 7:29, 1 Mj. 3:6</p>
<h2 id="pytanie-14-czym-jest-grzech">Pytanie 14: Czym jest grzech?</h2>
<p>Grzech to niedostawanie się do Prawa Bożego lub przestąpienie go. 1 Jana 3:4</p>
<h2 id="pytanie-15-czym-był-grzech-przez-który-nasi-pierwsi-rodzice-upadli-ze-stanu-w-jakim-zostali-stworzeni">Pytanie 15: Czym był grzech, przez który nasi pierwsi rodzice upadli ze stanu, w jakim zostali stworzeni?</h2>
<p>Grzechem, przez który nasi pierwsi rodzice upadli ze stanu, w jakim zostali stworzeni, było zjedzenie zakazanego owocu. 1 Mj. 3:6-8</p>
<h2 id="pytanie-16-czy-cały-rodzaj-ludzki-upadł-przez-pierwszy-grzech-adama">Pytanie 16: Czy cały rodzaj ludzki upadł przez pierwszy grzech Adama?</h2>
<p>Przymierze zawarte z Adamem obejmowało nie tylko jego samego, ale i całe jego potomstwo. Dlatego cały rodzaj ludzki – naturalnie wywodzący się od niego – zgrzeszył w nim i upadł razem z nim w jego pierwszym grzechu. 1 Mj. 1:28, 2:16-17, Rz. 5:18-19, 1 Kor. 15:22</p>
<h2 id="pytanie-17-do-jakiego-stanu-sprowadził-upadek-rodzaj-ludzki">Pytanie 17: Do jakiego stanu sprowadził Upadek rodzaj ludzki?</h2>
<p>Upadek sprowadził rodzaj ludzki do stanu grzechu i niedoli. Rz. 5:12</p>
<h2 id="pytanie-18-co-się-składa-na-grzeszność-stanu-w-jaki-popadł-człowiek">Pytanie 18: Co się składa na grzeszność stanu, w jaki popadł człowiek?</h2>
<p>Grzeszność stanu, w jaki człowiek popadł, polega na winie pierwszego grzechu Adama, braku pierwotnej sprawiedliwości oraz zepsuciu całej jego natury, co się potocznie zwie grzechem pierworodnym; a także na wszystkich obecnych aktach grzechu, które wynikają z tamtego. Rz. 5:19, Rz. 3:10, Ef. 2:1, Ps. 51:7, Mt. 15:19-20</p>
<h2 id="pytanie-19-na-czym-polega-niedola-stanu-w-jaki-popadł-człowiek">Pytanie 19: Na czym polega niedola stanu, w jaki popadł człowiek?</h2>
<p>Cały rodzaj ludzki przez swój upadek stracił społeczność z Bogiem i znajduje się pod Jego gniewem i przekleństwem i przez to jest narażony na wszelkie nieszczęście w życiu doczesnym, na samą śmierć, a także na katusze piekła w wieczności. 1 Mj. 3:8, 24, Ef. 2:3, Gal. 3:10, 1 Mj. 3:17, Rz. 6:23, Mt. 25:41</p>
<h2 id="pytanie-20-czy-bóg-pozostawił-całą-ludzkość-w-stanie-grzechu-i-nieszczęścia">Pytanie 20: Czy Bóg pozostawił całą ludzkość w stanie grzechu i nieszczęścia?</h2>
<p>Bóg, który wedle upodobania swego, od wieczności, wybrał niektórych do życia wiecznego, zawarł przymierze łaski, aby zbawić ich ze stanu grzechu i niedoli oraz przywieść ich do stanu zbawienia za sprawą ZBAWICIELA. Ef. 1:4, 2 Tym. 1:9</p>
<h2 id="pytanie-21-kim-jest-zbawiciel-wybranych-bożych">Pytanie 21: Kim jest Zbawiciel wybranych Bożych?</h2>
<p>Jedynym Zbawicielem wybranych Bożych jest Pan Jezus Chrystus, który będąc wiecznym Synem Boga, stał się człowiekiem i który nadal pozostaje Bogiem i człowiekiem w dwu oddzielnych naturach, lecz jednej osobie, na wieki. Dz. 4:12, Jana 1:14, Heb. 2:14, Rz. 9:5, Obj. 1:18</p>
<h2 id="pytanie-22-w-jaki-sposób-chrystus-będąc-synem-bożym-stał-się-człowiekiem">Pytanie 22: W jaki sposób Chrystus, będąc Synem Bożym, stał się człowiekiem?</h2>
<p>Chrystus, Syn Boży, stał się człowiekiem, kiedy przyjął prawdziwe ciało i rozumną duszę, poczęty mocą Ducha Świętego, w łonie Marii Dziewicy, narodzony z niej, jednakże bez grzechu. Heb. 2:14,, Mt. 26:38, Łk. 1:31, 35, Heb. 7:26</p>
<h2 id="pytanie-23-jakie-urzędy-sprawuje-chrystus-jako-zbawiciel">Pytanie 23: Jakie urzędy sprawuje Chrystus jako Zbawiciel?</h2>
<p>Chrystus, jako Zbawiciel, sprawuje urząd proroka, kapłana i króla, zarówno w stanie uniżenia, jak i wywyższenia. Dz. 3:22, Heb. 5:6, Ps. 2:6</p>
<h2 id="pytanie-24-w-jaki-sposób-chrystus-sprawuje-urząd-proroka">Pytanie 24: W jaki sposób Chrystus sprawuje urząd proroka?</h2>
<p>Chrystus sprawuje urząd proroka, objawiając nam przez swoje Słowo i Ducha wolę Boga dla naszego zbawienia. Jana 1:18, Heb. 1:1-2, Jana 14:26, 16:13</p>
<h2 id="pytanie-25-w-jaki-sposób-chrystus-sprawuje-urząd-kapłana">Pytanie 25: W jaki sposób Chrystus sprawuje urząd kapłana?</h2>
<p>Chrystus sprawuje urząd kapłana przez jednorazowe złożenie się w ofierze, aby zadośćuczynić Bożej sprawiedliwości i pojednać nas z Bogiem oraz przez ustawiczne wstawianie się za nami. Heb. 4:14, Heb. 9:28, Heb. 2:17, Heb. 7:25</p>
<h2 id="pytanie-26-w-jaki-sposób-chrystus-sprawuje-urząd-króla">Pytanie 26: W jaki sposób Chrystus sprawuje urząd króla?</h2>
<p>Chrystus sprawuje urząd króla przez czynienie nas sobie poddanymi, przez rządzenie nami i chronienie nas oraz przez powstrzymywanie i podbijanie swoich i naszych wrogów. Ps. 110:3; 2, Kor. 10:5, Iz. 33:22, 1 Kor. 15:25</p>
<h2 id="pytanie-27-co-składa-się-na-uniżenie-chrystusa">Pytanie 27: Co składa się na uniżenie Chrystusa?</h2>
<p>Na uniżenie Chrystusa składa się Jego narodzenie i to w uniżonym stanie, poddanie Prawu, doznanie niedoli tego życia, gniewu Bożego oraz doświadczenie przeklętej śmierci na krzyżu, a także pogrzebanie i przebywanie w mocy śmierci do czasu wywyższenia. Łk. 2:7, Gal. 4:4, Iz. 53:3, Mt. 27:46, Fil. 2:7-8, Mt. 12:40</p>
<h2 id="pytanie-28-co-składa-się-na-wywyższenie-chrystusa">Pytanie 28: Co składa się na wywyższenie Chrystusa?</h2>
<p>Na wywyższenie Chrystusa składa się Jego powstanie z martwych dnia trzeciego, wstąpienie do Nieba, zasiadanie po prawicy Boga Ojca oraz mające nastąpić przyjście, by sądzić świat w dniu ostatecznym. 1 Kor. 15:4, Mk. 16:19, Dz. 17:31</p>
<h2 id="pytanie-29-w-jaki-sposób-stajemy-się-uczestnikami-zbawienia-nabytego-przez-chrystusa">Pytanie 29: W jaki sposób stajemy się uczestnikami zbawienia nabytego przez Chrystusa?</h2>
<p>Stajemy się uczestnikami zbawienia nabytego przez Chrystusa poprzez skuteczne odniesienie go do nas przez Ducha Świętego. Jana 1:12, Tyt. 3:5-6</p>
<h2 id="pytanie-30-w-jaki-sposób-duch-odnosi-do-nas-zbawienie-nabyte-przez-chrystusa">Pytanie 30: W jaki sposób Duch odnosi do nas zbawienie nabyte przez Chrystusa?</h2>
<p>Duch odnosi do nas zbawienie nabyte przez Chrystusa, wzbudzając w nas wiarę i w ten sposób przyłączając nas do Chrystusa przez skuteczne powołanie. Ef. 2:8, Ef. 3:17, 1 Kor. 1:9, 12:3</p>
<h2 id="pytanie-31-czym-jest-skuteczne-powołanie">Pytanie 31: Czym jest skuteczne powołanie?</h2>
<p>Skuteczne powołanie jest dziełem Ducha Świętego, w którym, przekonując nas o grzechu i niedoli, oświecając nasze umysły poznaniem Chrystusa, przekonuje i umożliwia uchwycenie się Jezusa Chrystusa, który został nam łaskawie ofiarowany w Ewangelii. 2 Tym. 1:9, Dz. 2:37, Dz. 26:18, Eze. 36:26, Jana 6:44</p>
<h2 id="pytanie-32-w-jakich-korzyściach-w-tym-życiu-mają-udział-ci-którzy-są-skutecznie-powołani">Pytanie 32: W jakich korzyściach w tym życiu mają udział ci, którzy są skutecznie powołani?</h2>
<p>Ci, którzy zostali skutecznie powołani, czerpią w tym życiu z usprawiedliwienia, usynowienia i uświęcenia oraz innych korzyści, które w tym życiu towarzyszą im lub z nich wynikają. Rz. 8:30, Ef. 1:5, 1 Kor. 1:30</p>
<h2 id="pytanie-33-czym-jest-usprawiedliwienie">Pytanie 33: Czym jest usprawiedliwienie?</h2>
<p>Usprawiedliwienie jest aktem Bożej nieograniczonej łaskawości, w którym przebacza wszystkie nasze grzechy i przyjmuje nas jako sprawiedliwych w swoich oczach przez wzgląd na sprawiedliwość Chrystusa, która nam została przypisana, a przyjęta przez wiarę. Ef. 1:7, 2 Kor. 5:21, Rz. 5:19, Gal. 2:16</p>
<h2 id="pytanie-34-czym-jest-usynowienie">Pytanie 34: Czym jest usynowienie?</h2>
<p>Usynowienie jest aktem Bożej nieograniczonej łaskawości, w którym zostajemy przyjęci w poczet – i mamy prawo do wszelkich przywilejów – Synów Bożych. 1 Jana 3:1, Jana 1:12, Rz. 8:17</p>
<h2 id="pytanie-35-czym-jest-uświęcenie">Pytanie 35: Czym jest uświęcenie?</h2>
<p>Uświęcenie jest dziełem Bożej nieograniczonej łaskawości, przez które odnawia nasze całe człowieczeństwo na Obraz Boży i coraz bardziej uzdalnia nas do umierania dla grzechu i życia w sprawiedliwości. 2 Tes. 2:13, Ef. 4:24, Prz. 4:18</p>
<h2 id="pytanie-36-jakie-są-korzyści-które-w-tym-życiu-towarzyszą-usprawiedliwieniu-usynowieniu-i-uświęceniu-lub-z-nich-wynikają">Pytanie 36: Jakie są korzyści, które w tym życiu towarzyszą usprawiedliwieniu, usynowieniu i uświęceniu lub z nich wynikają?</h2>
<p>Korzyściami towarzyszącymi lub wynikającymi z usprawiedliwienia, usynowienia i uświęcenia są: pewność Bożej miłości, pokój sumienia, radość w Duchu Świętym, wzrastanie w łasce oraz wytrwanie w nich do końca. Rz. 5:1-2, 6, Rz. 15:13, Fil. 1:6</p>
<h2 id="pytanie-37-jakie-korzyści-otrzymują-wierzący-od-chrystusa-w-chwili-śmierci">Pytanie 37: Jakie korzyści otrzymują wierzący od Chrystusa w chwili śmierci?</h2>
<p>Dusze wierzących w chwili śmierci stają się doskonałe w świętości oraz bezzwłocznie przechodzą do chwały, a ich ciała, nadal zjednoczone z Chrystusem, spoczywają w grobach aż do zmartwychwstania. Heb. 12:23, Fil. 1:23, 1 Tes. 4:14, Iz. 57:2, Job 19:26</p>
<h2 id="pytanie-38-jakie-korzyści-otrzymają-wierzący-od-chrystusa-w-chwili-zmartwychwstania">Pytanie 38: Jakie korzyści otrzymają wierzący od Chrystusa w chwili zmartwychwstania?</h2>
<p>Przy zmartwychwstaniu wierzący wzbudzeni w chwale zostaną otwarcie uznani i uniewinnieni w dniu sądu, a także zyskają doskonałe błogosławieństwo w pełnym radowaniu się Bogiem na wieki. 1 Kor. 15:43, Mt. 10:32, 1 Jana 3:2, 1 Tes. 4:17</p>
<h2 id="pytanie-39-jaki-obowiązek-złożył-bóg-na-człowieka">Pytanie 39: Jaki obowiązek złożył Bóg na człowieka?</h2>
<p>Bóg złożył na człowieka obowiązek posłuszeństwa Jego objawionej woli. Kaz. 12:13, Mich. 6:8</p>
<h2 id="pytanie-40-jakie-przepisy-dotyczące-posłuszeństwa-wpierw-objawił-bóg-człowiekowi">Pytanie 40: Jakie przepisy dotyczące posłuszeństwa wpierw objawił Bóg człowiekowi?</h2>
<p>Bóg wpierw objawił człowiekowi Prawo Moralne. Rz. 2:14-15</p>
<h2 id="pytanie-41-gdzie-znajdujemy-podsumowanie-prawa-moralnego">Pytanie 41: Gdzie znajdujemy podsumowanie Prawa Moralnego?</h2>
<p>Podsumowanie Prawa Moralnego zostało ujęte w Dziesięciu Przykazaniach. 5 Mj. 10:4, Mt. 19:17</p>
<h2 id="pytanie-42-co-jest-sednem-dziesięciu-przykazań">Pytanie 42: Co jest sednem Dziesięciu Przykazań?</h2>
<p>Sednem Dziesięciu Przykazań jest miłowanie Pana Boga swego z całego serca swego, z całej duszy swojej, z całej siły swojej i z całej myśli swojej; a bliźniego swego jak siebie samego. 5 Mj. 6:5, Mt. 22:37-40, Rz. 13:10</p>
<h2 id="pytanie-43-jak-brzmi-wstęp-do-dziesięciu-przykazań">Pytanie 43: Jak brzmi wstęp do Dziesięciu Przykazań?</h2>
<p>Wstęp do Dziesięciu Przykazań wyraża się słowami: &quot;Jam jest Pan, Bóg twój, który cię wyprowadził z ziemi egipskiej, z domu niewoli.&quot; 2 Mj. 20:2</p>
<h2 id="pytanie-44-czego-uczy-wstęp-do-dziesięciu-przykazań">Pytanie 44: Czego uczy wstęp do Dziesięciu Przykazań?</h2>
<p>Wstęp do Dziesięciu Przykazań uczy, że ponieważ Bóg jest Panem, naszym Bogiem i Zbawicielem, dlatego przeznaczył nas do wypełniania wszystkich Jego przykazań. 5 Mj. 11:1, 24:18, Łk. 1:74-75</p>
<h2 id="pytanie-45-jak-brzmi-pierwsze-przykazanie">Pytanie 45: Jak brzmi Pierwsze Przykazanie?</h2>
<p>Pierwsze Przykazanie brzmi: &quot;Nie będziesz miał innych Bogów obok mnie.&quot; 2 Mj. 20:3</p>
<h2 id="pytanie-46-czego-wymaga-pierwsze-przykazanie">Pytanie 46: Czego wymaga Pierwsze Przykazanie?</h2>
<p>Pierwsze Przykazanie wymaga znajomości i uznania Boga jako jedynego prawdziwego Boga, naszego Boga, oraz abyśmy należycie oddawali Mu cześć i chwałę. 1 Kron. 28:9, 5 Mj. 26:17, Mt. 4:10</p>
<h2 id="pytanie-47-czego-zabrania-pierwsze-przykazanie">Pytanie 47: Czego zabrania Pierwsze Przykazanie?</h2>
<p>Pierwsze Przykazanie zabrania wypierania się prawdziwego Boga lub nie oddawania Mu czci i chwały jako naszemu Bogu oraz oddawania komukolwiek tej czci i chwały, która tylko Jemu się należy. Ps. 14:1, Rz. 1:20-21, Rz. 1:25</p>
<h2 id="pytanie-48-czego-szczególnie-uczą-słowa-obok-mnie-w-pierwszym-przykazaniu">Pytanie 48: Czego szczególnie uczą słowa &quot;obok mnie&quot; w Pierwszym Przykazaniu?</h2>
<p>Słowa &quot;obok mnie&quot; w Pierwszym Przykazaniu uczą, że Bóg, który wszystko widzi, dostrzega również grzech czynienia sobie innego boga i nienawidzi tego. Ps. 44:21-22, Rz. 1:20-21</p>
<h2 id="pytanie-49-jak-brzmi-drugie-przykazanie">Pytanie 49: Jak brzmi Drugie Przykazanie?</h2>
<p>Drugie Przykazanie brzmi: &quot;Nie czyń sobie podobizny rzeźbionej czegokolwiek, co jest na niebie w górze i na ziemi w dole, i tego, co jest w wodzie pod ziemią. Nie będziesz się im kłaniał i nie będziesz im służył, gdyż Ja, Pan, Bóg twój, jestem Bogiem zazdrosnym, który karze winę ojców na synach do trzeciego i czwartego pokolenia tych, którzy mnie nienawidzą, a okazuję łaskę do tysiącznego pokolenia tym, którzy mnie miłują i przestrzegają moich przykazań.&quot; 2 Mj. 20:4-6</p>
<h2 id="pytanie-50-czego-wymaga-drugie-przykazanie">Pytanie 50: Czego wymaga Drugie Przykazanie?</h2>
<p>Drugie Przykazanie wymaga przyjęcia, przestrzegania i zachowania w czystości i całości wszelką religijną cześć i obrządki, które Bóg zalecił w swoim Słowie. 5 Mj. 32:46, Mt. 28:20, 5 Mj. 12:32</p>
<h2 id="pytanie-51-czego-zabrania-drugie-przykazanie">Pytanie 51: Czego zabrania Drugie Przykazanie?</h2>
<p>Drugie Przykazanie zabrania oddawania Bogu czci przez obrazy albo w jakikolwiek inny sposób nie ustanowiony w Jego Słowie. 5 Mj. 4:15-16, Mt. 15:9, Kol. 2:18</p>
<h2 id="pytanie-52-jakie-jest-uzasadnienie-drugiego-przykazania">Pytanie 52: Jakie jest uzasadnienie Drugiego Przykazania?</h2>
<p>Uzasadnieniem Drugiego Przykazania jest Boża suwerenność nad nami, stosowność Jego roszczeń w stosunku do nas oraz Jego gorliwość o własną cześć. Ps. 95:3, 2 Mj. 34:14</p>
<h2 id="pytanie-53-jak-brzmi-trzecie-przykazanie">Pytanie 53: Jak brzmi Trzecie Przykazanie?</h2>
<p>Trzecie Przykazanie brzmi: &quot;Nie nadużywaj imienia Pana, Boga twego, gdyż Pan nie zostawi bez kary tego, kto nadużywa imienia Jego.&quot; 2 Mj. 20:7</p>
<h2 id="pytanie-54-czego-wymaga-trzecie-przykazanie">Pytanie 54: Czego wymaga Trzecie Przykazanie?</h2>
<p>Trzecie Przykazanie wymaga świętego i godnego używania Bożego imienia, tytułów, atrybutów, obrzędów, Słowa i dzieł. Ps. 29:2, Obj. 15:3-4, Kaz. 5:1, Ps. 138:2, Job 36:24</p>
<h2 id="pytanie-55-czego-zabrania-trzecie-przykazanie">Pytanie 55: Czego zabrania Trzecie Przykazanie?</h2>
<p>Trzecie Przykazanie zabrania wszelkiej profanacji i nadużycia tego wszystkiego, przez co Bóg daje się poznać. Mal. 2:2, Mt. 5:34-35</p>
<h2 id="pytanie-56-jakie-jest-uzasadnienie-trzeciego-przykazania">Pytanie 56: Jakie jest uzasadnienie Trzeciego Przykazania?</h2>
<p>Uzasadnieniem Trzeciego Przykazania jest to, że chociaż ci, co je łamią, mogą ujść kary z rąk ludzi, to jednak Pan, nasz Bóg, nie pozwoli im uniknąć sprawiedliwego sądu. 5 Mj. 28:58-59</p>
<h2 id="pytanie-57-jak-brzmi-czwarte-przykazanie">Pytanie 57: Jak brzmi Czwarte Przykazanie?</h2>
<p>Czwarte Przykazanie brzmi: &quot;Pamiętaj o dniu sabatu, aby go święcić. Sześć dni będziesz pracował i wykonywał wszelką swoją pracę, ale siódmego dnia jest sabat Pana, Boga twego: Nie będziesz wykonywał żadnej pracy ani ty, ani twój syn, ani twoja córka, ani twój sługa, ani twoja służebnica, ani twoje bydło, ani obcy przybysz, który mieszka w twoich bramach. Gdyż w sześciu dniach uczynił Pan niebo i ziemię, morze i wszystko, co w nich jest, a siódmego dnia odpoczął. Dlatego Pan pobłogosławił dzień sabatu i poświęcił go.&quot; 2 Mj. 20:8-11</p>
<h2 id="pytanie-58-czego-wymaga-czwarte-przykazanie">Pytanie 58: Czego wymaga Czwarte Przykazanie?</h2>
<p>Czwarte Przykazanie wymaga przestrzegania jako świętych dla Boga wszelkich pór i czasów, jakie ustanowił w swoim Słowie, a w szczególności jednego pełnego dnia z siedmiu, aby był dla Niego świętym Sabatem. 3 Mj. 19:30, 5 Mj. 5:12</p>
<h2 id="pytanie-59-który-z-siedmiu-dni-ustanowił-bóg-na-cotygodniowy-sabat">Pytanie 59: Który z siedmiu dni ustanowił Bóg na cotygodniowy Sabat?</h2>
<p>Od początku świata do zmartwychwstania Chrystusa Bóg ustanowił siódmy dzień tygodnia na cotygodniowy Sabat, lecz po zmartwychwstaniu Chrystusa aż do końca świata jest to pierwszy dzień tygodnia – to jest chrześcijański Sabat. 1 Mj. 2:3, Dz. 20:7, Obj. 1:10</p>
<h2 id="pytanie-60-jak-należy-święcić-sabat">Pytanie 60: Jak należy święcić Sabat?</h2>
<p>Sabat należy święcić świętym odpoczynkiem przez cały dzień, wstrzymując się nawet od tych ziemskich czynności i rozrywek, które są dopuszczalne w inne dni, a także poświęcaniem całego czasu na publiczne i osobiste angażowanie się w czczenie Boga – za wyjątkiem działań związanych z potrzebą chwili lub okazywaniem miłosierdzia. 3 Mj. 23:3, Ps. 92:2-3, Mt. 12:11-12</p>
<h2 id="pytanie-61-czego-zabrania-czwarte-przykazanie">Pytanie 61: Czego zabrania Czwarte Przykazanie?</h2>
<p>Czwarte Przykazanie zabrania zaniedbywania lub beztroskiego wykonywania wymaganych obowiązków oraz profanowania dnia Sabatu przez próżność albo czynienie rzeczy grzesznych samych w sobie lub też przez zbędne myśli, słowa oraz czyny związane z naszymi ziemskimi pracami i rozrywkami. Mal. 1:13, Ez. 23:38, Iz. 58:13</p>
<h2 id="pytanie-62-jakie-jest-uzasadnienie-czwartego-przykazania">Pytanie 62: Jakie jest uzasadnienie Czwartego Przykazania?</h2>
<p>Uzasadnieniem Czwartego Przykazania jest to, iż Bóg dał nam sześć dni w tygodniu na nasze własne sprawy, jednakże oddzielił siódmy dzień szczególnymi obwarowaniami; dał nam także własny przykład i pobłogosławił dzień Sabatu. 2 Mj. 31:15-16, 3 Mj. 23:3, 2 Mj. 31:17, 1 Mj. 2:3</p>
<h2 id="pytanie-63-jak-brzmi-piąte-przykazanie">Pytanie 63: Jak brzmi Piąte Przykazanie?</h2>
<p>Piąte Przykazanie brzmi: &quot;Czcij ojca swego i matkę swoją, aby długo trwały dni twoje w ziemi, którą Pan, Bóg twój, daje tobie.&quot; 2 Mj. 20:12</p>
<h2 id="pytanie-64-czego-wymaga-piąte-przykazanie">Pytanie 64: Czego wymaga Piąte Przykazanie?</h2>
<p>Piąte Przykazanie wymaga zachowania szacunku oraz wywiązywania się z powinności wynikających z położenia i relacji z innymi jako zwierzchnik, podwładny czy równy drugiemu. Ef. 5:21-22, 6:1, Kol. 3:20, Rz.13:1, Ef. 6:9, Rz. 12:10</p>
<h2 id="pytanie-65-czego-zabrania-piąte-przykazanie">Pytanie 65: Czego zabrania Piąte Przykazanie?</h2>
<p>Piąte Przykazanie zabrania zaniedbywania lub jakiegokolwiek występowania przeciwko szacunkowi i powinnościom nałożonym na każdego z nas ze względu na swoje położenie i relacje z innymi. Rz. 13:7-8, 12:10</p>
<h2 id="pytanie-66-jakie-jest-uzasadnienie-piątego-przykazania">Pytanie 66: Jakie jest uzasadnienie Piątego Przykazania?</h2>
<p>Uzasadnieniem Piątego Przykazania jest obietnica długiego życia i powodzenia (o ile będzie służyć ono Bożej chwale i dobru ludzi) dla wszystkich, którzy je przestrzegają. Ef. 6:2-3</p>
<h2 id="pytanie-67-jak-brzmi-szóste-przykazanie">Pytanie 67: Jak brzmi Szóste Przykazanie?</h2>
<p>Szóste Przykazanie brzmi: &quot;Nie zabijaj.&quot; 2 Mj. 20:13</p>
<h2 id="pytanie-68-czego-wymaga-szóste-przykazanie">Pytanie 68: Czego wymaga Szóste Przykazanie?</h2>
<p>Szóste Przykazanie wymaga wszelkich dopuszczalnych starań dla zachowania własnego życia, a także życia innych. Ef. 5:28-29, Ps. 82:3-4, Job 29:13</p>
<h2 id="pytanie-69-czego-zabrania-szóste-przykazanie">Pytanie 69: Czego zabrania Szóste Przykazanie?</h2>
<p>Szóste Przykazanie zabrania odbierania sobie życia albo życia bliźniego w sposób niesprawiedliwy , a także wszystkiego, co zmierza w tym kierunku. Dz. 16:28, 1 Mj. 9:6, Prz. 24:11-12, Mt 5:22</p>
<h2 id="pytanie-70-jak-brzmi-siódme-przykazanie">Pytanie 70: Jak brzmi Siódme Przykazanie?</h2>
<p>Siódme Przykazanie brzmi: &quot;Nie cudzołóż.&quot; 2 Mj. 20:14</p>
<h2 id="pytanie-71-czego-wymaga-siódme-przykazanie">Pytanie 71: Czego wymaga Siódme Przykazanie?</h2>
<p>Siódme Przykazanie wymaga zachowania czystości naszej i naszego bliźniego, w sercu, mowie i zachowaniu. 1 Tes. 4:4, Ef. 5:11-12, 2 Tym. 2:22, Kol. 4:6, 1 Pio. 3:2</p>
<h2 id="pytanie-72-czego-zabrania-siódme-przykazanie">Pytanie 72: Czego zabrania Siódme Przykazanie?</h2>
<p>Siódme Przykazanie zabrania wszelkiej nieczystej myśli, mowy i czynów. Mt. 5:28, Ef. 5:4, Ef. 5:3</p>
<h2 id="pytanie-73-jak-brzmi-ósme-przykazanie">Pytanie 73: Jak brzmi Ósme Przykazanie?</h2>
<p>Ósme Przykazanie brzmi: &quot;Nie kradnij.&quot; 2 Mj. 20:15</p>
<h2 id="pytanie-74-czego-wymaga-ósme-przykazanie">Pytanie 74: Czego wymaga Ósme Przykazanie?</h2>
<p>Ósme Przykazanie wymaga sprawiedliwego zdobywania i pomnażania własnego bogactwa i majętności, a także bogactwa i majętności bliźniego. Rz. 12:17, Prz. 27:23, 3 Mj. 25:35, Fil. 2:4, Ef. 4:28</p>
<h2 id="pytanie-75-czego-zabrania-ósme-przykazanie">Pytanie 75: Czego zabrania Ósme Przykazanie?</h2>
<p>Ósme Przykazanie zabrania czegokolwiek, co niesprawiedliwie może uszczuplać własne bogactwo i majętność lub bogactwo i majętność bliźniego. 1 Tym. 5:8, Prz. 28:19, 21:6, Job 20:19-20</p>
<h2 id="pytanie-76-jak-brzmi-dziewiąte-przykazanie">Pytanie 76: Jak brzmi Dziewiąte Przykazanie?</h2>
<p>Dziewiąte Przykazanie brzmi: &quot;Nie mów fałszywego świadectwa przeciw bliźniemu swemu.&quot; 2 Mj. 20:16</p>
<h2 id="pytanie-77-czego-wymaga-dziewiąte-przykazanie">Pytanie 77: Czego wymaga Dziewiąte Przykazanie?</h2>
<p>Dziewiąte Przykazanie wymaga zachowania i pielęgnowania prawdy w relacjach międzyludzkich, a także pielęgnowania dobrego imienia – własnego i bliźniego, a w szczególności dotyczy to składania świadectwa. Zach. 8:16, 1 Pio. 3:16, Dz. 25:10, 3 Jana 12, Prz. 14:5, 25</p>
<h2 id="pytanie-78-czego-zabrania-dziewiąte-przykazanie">Pytanie 78: Czego zabrania Dziewiąte Przykazanie?</h2>
<p>Dziewiąte Przykazanie zabrania wszystkiego, co jest szkodliwe dla prawdy lub co krzywdzące dla dobrego imienia – własnego i bliźniego. Rz. 3:13, Ef. 4:31, Job 27:5, Ps. 15:3</p>
<h2 id="pytanie-79-jak-brzmi-dziesiąte-przykazanie">Pytanie 79: Jak brzmi Dziesiąte Przykazanie?</h2>
<p>Dziesiąte Przykazanie brzmi: &quot;Nie pożądaj domu bliźniego swego, nie pożądaj żony bliźniego swego ani jego sługi, ani jego służebnicy, ani jego wołu, ani jego osła, ani żadnej rzeczy, która należy do bliźniego twego.&quot; 2 Mj. 20:17</p>
<h2 id="pytanie-80-czego-wymaga-dziesiąte-przykazanie">Pytanie 80: Czego wymaga Dziesiąte Przykazanie?</h2>
<p>Dziesiąte Przykazanie wymaga pełnego zadowolenia z naszego stanu oraz prawego i łaskawego usposobienia do bliźniego i wszystkiego, co do niego należy. 1 Tym. 6:8, Heb. 13:5, Rz. 12:15, 1 Kor. 13:4-6</p>
<h2 id="pytanie-81-czego-zabrania-dziesiąte-przykazanie">Pytanie 81: Czego zabrania Dziesiąte Przykazanie?</h2>
<p>Dziesiąte Przykazanie zabrania wszelkiego niezadowolenia z naszego stanu, zazdrości lub odczuwania przykrości z powodu powodzenia bliźniego oraz zabrania wszelkich nadmiernych działań lub afektu względem rzeczy, które posiada nasz bliźni. 1 Kor. 10:10, Gal. 5:26, Łk. 12:15, Kol. 3:5</p>
<h2 id="pytanie-82-czy-jakiś-człowiek-jest-w-stanie-doskonale-przestrzegać-przykazań-bożych">Pytanie 82: Czy jakiś człowiek jest w stanie doskonale przestrzegać przykazań Bożych?</h2>
<p>Żaden zwykły człowiek po Upadku nie jest w stanie w tym życiu doskonale przestrzegać przykazań Bożych, lecz łamie je każdego dnia w myślach, słowach i czynach. Kaz. 7:20, 1 Mj. 8:21, Ps. 14:3, Jak. 3:8, Jak. 3:2</p>
<h2 id="pytanie-83-czy-wszelkie-przestępowanie-prawa-jest-tak-samo-ohydne">Pytanie 83: Czy wszelkie przestępowanie prawa jest tak samo ohydne?</h2>
<p>Niektóre grzechy, same w sobie, a także przez wzgląd na liczne obciążenia, są w oczach Boga bardziej ohydne niż inne. Jana 19:11, Łk. 12:47-48</p>
<h2 id="pytanie-84-na-co-zasługuje-każdy-grzech">Pytanie 84: Na co zasługuje każdy grzech?</h2>
<p>Każdy grzech zasługuje na Boży gniew i przekleństwo, zarówno w tym życiu, jak mającym nadejść. Gal. 3:10, Rz. 6:23, Mt. 25:41</p>
<h2 id="pytanie-85-czego-bóg-od-nas-wymaga-abyśmy-mogli-ujść-jego-gniewu-i-przekleństwa-należnych-za-nasz-grzech">Pytanie 85: Czego Bóg od nas wymaga, abyśmy mogli ujść Jego gniewu i przekleństwa należnych za nasz grzech?</h2>
<p>Abyśmy mogli ujść Bożemu gniewu i przekleństwu należnemu za nasz grzech, Bóg wymaga od nas wiary w Jezusa Chrystusa – nawrócenia ku życiu – z pełnym oddania zastosowaniem wszystkich zewnętrznych środków, przez które Chrystus udziela nam korzyści Zbawienia. Dz. 20:21, Prz. 2:1-5</p>
<h2 id="pytanie-86-czym-jest-wiara-w-jezusa-chrystusa">Pytanie 86: Czym jest wiara w Jezusa Chrystusa?</h2>
<p>Wiara w Jezusa Chrystusa jest łaską zbawczą, przez którą otrzymujemy zbawienie i polegamy tylko na Chrystusie w sprawie zbawienia, tak jak został nam ofiarowany w Ewangelii. Heb. 10:39, Jana 1:12, Fil. 3:9, Dz. 4:12, Iz. 33:22</p>
<h2 id="pytanie-87-czym-jest-nawrócenie-ku-życiu">Pytanie 87: Czym jest nawrócenie ku życiu?</h2>
<p>Nawrócenie ku życiu to łaska zbawcza, przez którą grzesznik – prawdziwie przekonany o swym grzechu i rozumiejący miłosierdzie Boże w Chrystusie – z żalem i nienawiścią swego grzechu odwraca się od niego do Boga z pragnieniem i dążeniem do nowego posłuszeństwa. Dz. 11:18, Łk. 18:13, Dz. 2:37, Joel 2:13, Jer. 31:18-19, Ps. 119:59</p>
<h2 id="pytanie-88-czym-są-zewnętrzne-środki-przez-które-chrystus-udziela-nam-korzyści-zbawienia">Pytanie 88: Czym są zewnętrzne środki, przez które Chrystus udziela nam korzyści zbawienia?</h2>
<p>Zewnętrznymi i stałymi środkami, przez które Chrystus udziela nam korzyści zbawienia, są Jego ustanowienia, a w szczególności Słowo, sakramenty i modlitwa, wszystkie skuteczne w przypadku tych, którzy są wybrani do zbawienia. Dz. 2:41-42, 2 Tym. 3:15</p>
<h2 id="pytanie-89-w-jaki-sposób-słowo-staje-się-skuteczne-do-zbawienia">Pytanie 89: W jaki sposób Słowo staje się skuteczne do zbawienia?</h2>
<p>Duch Boży sprawia, że czytanie, a w szczególności nauczanie Słowa, staje się skutecznym środkiem do przekonania i nawrócenia grzeszników oraz do kształtowania ich w świętości i zachęcie, przez wiarę, ku zbawieniu. Ps. 19:8, 1 Tes. 1:6, 2 Tym. 3:16, Rz. 1:16</p>
<h2 id="pytanie-90-w-jaki-sposób-należy-czytać-i-słuchać-słowo-aby-stało-się-skuteczne-do-zbawienia">Pytanie 90: W jaki sposób należy czytać i słuchać Słowo, aby stało się skuteczne do zbawienia?</h2>
<p>Aby Słowo stało się skuteczne do zbawienia, musimy podejść do niego z pilnością, przygotowaniem i modlitwą, przyjąć je z wiarą i miłością, przechowywać je w sercu i praktykować w życiu. Prz. 8:34, 1 Pio. 2:1-2, Ps. 119:18, Heb. 4:2, 2 Tes. 2:10, Ps. 119:11, Jak. 1:25</p>
<h2 id="pytanie-91-w-jaki-sposób-sakramenty-stają-się-skutecznymi-środkami-do-zbawienia">Pytanie 91: W jaki sposób sakramenty stają się skutecznymi środkami do zbawienia?</h2>
<p>Sakramenty stają się skutecznymi środkami do zbawienia, nie same przez się ani z powodu tego, który ich udziela, ale przez błogosławieństwo Chrystusa i działanie Jego Ducha w tych, którzy z wiarą je przyjmują. 1 Kor. 11:29, 1 Kor. 3:7, 1 Pio. 3:21</p>
<h2 id="pytanie-92-czym-jest-sakrament">Pytanie 92: Czym jest sakrament?</h2>
<p>Sakrament to święty obrządek ustanowiony przez Chrystusa, w którym – za sprawą naocznych znaków – zarówno Chrystus, jak i korzyści Nowego Przymierza są symbolizowane, zapieczętowane i zastosowane do wierzących. 1 Mj. 17:10, Rz. 4:11</p>
<h2 id="pytanie-93-jakie-są-nowotestamentowe-sakramenty">Pytanie 93: Jakie są nowotestamentowe sakramenty?</h2>
<p>Nowotestamentowymi sakramentami są Chrzest i Wieczerza Pańska. Mk. 16:16, 1 Kor. 11:23</p>
<h2 id="pytanie-94-czym-jest-chrzest">Pytanie 94: Czym jest Chrzest?</h2>
<p>Chrzest jest sakramentem, w którym obmycie wodą – w imię Ojca i Syna, i Ducha Świętego – symbolizuje i pieczętuje nasze wszczepienie w Chrystusa oraz uczestnictwo w korzyściach Przymierza Łaski, a także nasze zaangażowanie w służbie Bogu. Mt. 28:19, Rz. 6:3, Rz. 6:4</p>
<h2 id="pytanie-95-komu-należy-udzielać-chrztu">Pytanie 95: Komu należy udzielać Chrztu?</h2>
<p>Chrztu nie należy udzielać nikomu spoza sfery widzialnego Kościoła dopóki nie wyznają swej wiary w Chrystusa i posłuszeństwa Jemu; jednak niemowlęta członków widzialnego Kościoła powinny być chrzczone. Dz. 2:41, 1 Mj. 17:7, 10, Dz. 2:38-39</p>
<h2 id="pytanie-96-czym-jest-wieczerza-pańska">Pytanie 96: Czym jest Wieczerza Pańska?</h2>
<p>Wieczerza Pańska jest sakramentem, w którym przez podanie i przyjęcie chleba i wina, zgodnie z nakazem Chrystusa, Jego śmierć jest zwiastowana, a ci, którzy godnie je przyjmują, stają się – nie w sposób cielesny czy fizyczny, lecz przez wiarę – uczestnikami Jego ciała i krwi, z wszystkimi tego dobrodziejstwami, ku ich duchowemu pokrzepieniu i wzrostowi w łasce. Łk. 22:19-20, 1 Kor. 10:16</p>
<h2 id="pytanie-97-czego-wymaga-się-do-godnego-uczestnictwa-w-wieczerzy-pańskiej">Pytanie 97: Czego wymaga się do godnego uczestnictwa w Wieczerzy Pańskiej?</h2>
<p>Wymaga się od tych, którzy mają godnie przystąpić do Wieczerzy Pańskiej, aby badali się względem swej wiedzy dla rozróżniania ciała Pańskiego, względem swej wiary dla posilania się z niego, względem nawrócenia, miłości i nowego posłuszeństwa, aby przypadkiem, przystępując niegodnie, nie jedli i nie pili własnego sądu. 1 Kor. 11:28-29, 2 Kor. 13:5, 1 Kor. 11:31, 1 Kor. 11:18, 20, 1 Kor. 5:8, 1 Kor. 11:27</p>
<h2 id="pytanie-98-czym-jest-modlitwa">Pytanie 98: Czym jest modlitwa?</h2>
<p>Modlitwa to ofiarowanie naszych pragnień Bogu, wznoszona za sprawy zgodne z Jego wolą, w imieniu Chrystusa, z wyznaniem naszych win i z wdzięczną afirmacją Jego miłosierdzia. Ps. 62:9, Rz. 8:27, Mt. 7:7, Jana 16:23, Dan. 9:4, Fil. 4:6</p>
<h2 id="pytanie-99-jaką-regułę-dał-nam-bóg-dla-pokierowania-nas-w-modlitwie">Pytanie 99: Jaką regułę dał nam Bóg dla pokierowania nas w modlitwie?</h2>
<p>Całe Słowo Boże jest pożyteczne do kierowania nas w modlitwie, jednakże szczególną regułą jest forma modlitwy, którą Chrystus nauczył swoich uczniów, potocznie nazywana Modlitwą Pańską. 1 Jana 5:14, Mt. 6:9</p>
<h2 id="pytanie-100-czego-uczy-nas-wstęp-do-modlitwy-pańskiej">Pytanie 100: Czego uczy nas wstęp do Modlitwy Pańskiej?</h2>
<p>Wstęp do Modlitwy Pańskiej (&quot;Ojcze nasz, który jesteś w niebie&quot;) uczy nas, jak zbliżać się do Boga ze świętą czcią i odwagą – zupełnie jak dzieci do ojca, który może i jest gotów nam pomóc – oraz tego, że powinniśmy modlić się z innymi i za innych. Mt. 6:9, Iz. 64:9, Łk. 11:13, Rz. 8:15, Ef. 6:18</p>
<h2 id="pytanie-101-o-co-modlimy-się-w-pierwszej-prośbie">Pytanie 101: O co modlimy się w Pierwszej Prośbie?</h2>
<p>W Pierwszej Prośbie (&quot;Święć się imię Twoje&quot;) modlimy się o to, aby Bóg uzdolnił nas i innych do chwalenia Go wszędzie tam, gdzie się daje poznać, oraz aby dysponował wszystkimi rzeczami dla swojej chwały. Mt. 6:9, Ps. 67:2-4, Rz. 11:36</p>
<h2 id="pytanie-102-o-co-modlimy-się-w-drugiej-prośbie">Pytanie 102: O co modlimy się w Drugiej Prośbie?</h2>
<p>W Drugiej Prośbie (&quot;Przyjdź Królestwo Twoje&quot;) modlimy się o to, aby królestwo szatana zostało zniszczone i aby rozpowszechniło się królestwo Łaski oraz abyśmy wraz z innymi znaleźli się w nim i byli w nim zachowani, a także aby królestwo Łaski śpiesznie nastąpiło. Mt. 6:10, Ps. 68:2, Ps. 51:20, 2 Tes. 3:1, Obj. 22:20</p>
<h2 id="pytanie-103-o-co-modlimy-się-w-trzeciej-prośbie">Pytanie 103: O co modlimy się w Trzeciej Prośbie?</h2>
<p>W Trzeciej Prośbie (&quot;Bądź wola Twoja, jak w niebie, tak i na ziemi&quot;) modlimy się o to, aby Bóg, w swojej łaskawości, uzdolnił nas i sprawił w nas chęć poznania, bycia posłusznymi i podporządkowania się Jego woli we wszystkim, podobnie jak aniołowie w niebie. Mt. 6:10, Ps. 119:34-36, Mt. 26:39, Dz. 21:14, Ps. 103:20, 22</p>
<h2 id="pytanie-104-o-co-modlimy-się-w-czwartej-prośbie">Pytanie 104: O co modlimy się w Czwartej Prośbie?</h2>
<p>W Czwartej Prośbie (&quot;Chleba naszego powszedniego daj nam dzisiaj&quot;) modlimy się o to, abyśmy darem Bożej łaskawości otrzymali odpowiednią ilość dobrych rzeczy w tym życiu oraz byśmy przez nie zasmakowali Jego przyszłych błogosławieństw. Mt. 6:11, Prz. 30:8, Ps. 90:17</p>
<h2 id="pytanie-105-o-co-modlimy-się-piątej-prośbie">Pytanie 105: O co modlimy się Piątej Prośbie?</h2>
<p>W Piątej Prośbie (&quot;i odpuść nam nasze winy, jak i my odpuszczamy naszym winowajcom&quot;) modlimy się o to, aby Bóg, przez wzgląd na Chrystusa, przebaczył nam łaskawie wszystkie nasze grzechy, do czego jesteśmy zachęceni przez to, że Jego łaska uzdolniła nas do przebaczania innym. Mt. 6:12, Ps. 51:3, Mt. 6:14</p>
<h2 id="pytanie-106-o-co-modlimy-się-w-szóstej-prośbie">Pytanie 106: O co modlimy się w Szóstej Prośbie?</h2>
<p>W Szóstej Prośbie (&quot;i nie wódź nas na pokuszenie, ale nas zbaw ode złego&quot;) modlimy się o to, aby Bóg raczył powstrzymać nas przed pokusą grzechu, bądź też wsparł nas i zbawił, kiedy jesteśmy kuszeni. Mt. 6:13, Mt. 26:41, Ps. 19:14, Ps. 51:12, 14, 2 Tym. 4:18</p>
<h2 id="pytanie-107-czego-uczy-nas-zakończenie-modlitwy-pańskiej">Pytanie 107: Czego uczy nas zakończenie Modlitwy Pańskiej?</h2>
<p>Zakończenie Modlitwy Pańskiej (&quot;Albowiem Twoje jest Królestwo i moc, i chwała na wieki wieków. Amen.&quot;) uczy nas czerpania w modlitwie pociechy tylko z Boga, a także wielbienia Go w naszych modlitwach przypisując Jemu królestwo, moc i chwałę. Natomiast poświadczając nasze pragnienie zostania wysłuchanymi i ku zapewnieniu, że zostaniemy wysłuchani, mówimy &quot;Amen.&quot; Mt. 6:13 Dan. 9:18-19, 1 Kron. 29:11, 13, Ps. 65:3, Ps. 106:48, Obj. 22:20</p>
<p>Tłumaczenie: Sebastian Smolarz</p>
<hr>
<a href="kontakt.html">Kontakt z autorem</a> |
Stworzono: 2017-08-29 


<img src="http://stat.4u.pl/cgi-bin/s.cgi?i=zxcvbstats&amp;r=ns" width="1" height="1">
</body>
</html>
